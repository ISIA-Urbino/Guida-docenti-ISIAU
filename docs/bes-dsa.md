## Studenti e studentesse BES e DSA, studenti e studentesse in mobilità Erasmus Studio in e out

Gli studenti disabili hanno diritto a usufruire nel proprio percorso formativo di:

- sussidi tecnici e didattici specifici, realizzati anche attraverso convenzioni con centri specializzati;
- tutorato specializzato.

Gli studenti con DSA hanno diritto all'utilizzo, durante le lezioni, di alcune misure di legge, che  costituiscono una facilitazione relativamente alle abilità, non ai contenuti: gli obiettivi didattici restano gli stessi degli studenti non DSA.

Sono strumenti compensativi tutti gli «strumenti didattici e tecnologici che sostituiscono o facilitano la prestazione richiesta nell’abilità deficitaria», quali tabelle, mappe concettuali, programmi di videoscrittura con correttore ortografico e per la sintesi vocale, registratore.

Sono misure dispensative tutti gli interventi che consentono di «non svolgere alcune prestazioni che, a causa del disturbo, risultano particolarmente difficoltose e che non migliorano l’apprendimento», come evitare la lettura di lunghi brani.

Le misure compensative/dispensative riconosciute sono:

- tempo aggiuntivo (+ 30%) durante le prove scritte o in alternativa una riduzione quantitativa proporzionale delle domande;
- durante l'esame orale, possibilità di utilizzare i mediatori didattici (mappe concettuali, tabelle e formulari relativi a conoscenze non automatizzabili) in tutte le discipline, da concordare con il docente almeno 15 giorni prima dell'esame;
- verifiche orali piuttosto che scritte, tenendo conto anche del profilo individuale di abilità;
- laddove l’esame scritto sia indispensabile, adottare il testo in formato ingrandito e valutarne la forma (test a scelta multipla, domanda a risposta aperta);
- frazionamento dell'esame in più prove parziali;
- utilizzo della calcolatrice non scientifica (per studenti discalculici).